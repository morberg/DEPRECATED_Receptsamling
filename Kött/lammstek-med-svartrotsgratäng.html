<h1>Lammstek med svartrots- och potatisgratäng</h1>

<h2>4 portioner</h2>

<h3>Gratäng smaksatt med getost</h3>

<ul>
<li>  500 g potatis, exempelvis Bintje eller King Edward</li>
<li>  500 g svartrötter</li>
<li>  3 dl vispgrädde</li>
<li>  3 pressade vitlöksklyftor</li>
<li>  100 g getost i små bitar</li>
</ul>

<p>Sätt ugnen på 160°. Skala potatis och svartrötter. Skär dem i tunna skivor. Koka upp potatis och svartrötter i grädden. Pressa i vitlöken. Rör i getosten. Smaka av med salt och nymalen vitpeppar.</p>

<p>Lägg över potatis och svartrötter i en ugnsfast form. Baka gratängen i ugnen i 45–60 minuter till den får en gyllenbrun yta.</p>

<h3>Lammstek</h3>

<ul>
<li>  1 lammstek på ca 1 kg</li>
</ul>

<p>Gnid in lammsteken med salt och peppar. Bryn den i lite osaltat smör. Stek den färdig i 160° varm ugn i 45–50 minuter. Lammsteken ska vara rosa i mitten, ca 58° på stektermometern. Ta ut ur ugnen och låt den ta igen sig en liten stund.</p>

<h3>Rödvinssky med soltorkade tomater</h3>

<ul>
<li>  2 finhackade schalottenlökar</li>
<li>  2 msk finskurna soltorkade tomater</li>
<li>  4 dl kraftig köttbuljong</li>
<li>  4 dl gott rött vin</li>
<li>  100 g osaltat smör</li>
<li>  1 msk finhackad färsk dragon</li>
</ul>

<p>Fräs löken i lite smör i en kastrull utan att den får ta färg. Lägg i de torkade tomaterna. Häll på rödvinet och buljongen. Koka ihop till en sås med hög smak. Sila såsen. Vispa kraftigt ner smöret. Smaka av med salt och peppar. Rör i dragonen precis innan serveringen av lammsteken.</p>

<p>Duka med varma tallrikar. Skär lammsteken i vackra skivor. Bjud den med gratängen, såsen och gärna någon god svamp.</p>
