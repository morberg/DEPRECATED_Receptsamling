<h1>Inkokt lax, tartelett, spetskål, mandelpotatispuré och räksås</h1>

<h2>Recept för 8 personer</h2>

<h3>Inkokt lax</h3>

<ul>
<li>  2x600 g laxfilé i hel bit</li>
<li>  2 krukor dill</li>
</ul>

<p>Plocka dillen och lägg stjälkar för sig och kvistar för sig. Hacka kvistarna och ställ undan. Skär laxfileén i fyra delar, nästan rakt igenom. Filén ska hålla ihop, så skär inte igenom skinnet.</p>

<ul>
<li>  2 liter vatten</li>
<li>  3 msk salt</li>
<li>  3 krm vitpeppar</li>
<li>  3 krm svartpeppar</li>
<li>  1 gul lök</li>
<li>  3 msk vitvinsvinäger (tillsätts senare)</li>
</ul>

<p>Skiva löken till lagen och blanda med övriga ingredienser (utom vinäger) och lägg i hälften av dillstjälkarna. Koka ca. fem minuter.</p>

<p>Dra kastrullen från plattan och tillsätt vinäger och lägg i fisken. Låt koka in i ca 12-17 minuter beroende på tjocklek.</p>

<h3>Tarteletter</h3>

<ul>
<li>  8 tartelettskal ca 5 cm i diameter, köp eller baka själv</li>
<li>  8 msk mjölk</li>
<li>  16 stora räkor</li>
<li>  20 g vetemjöl</li>
<li>  20 g smör</li>
<li>  2 msk grädde</li>
<li>  80 g lagrad Svecia, riven</li>
<li>  200 g spenat</li>
<li>  2 msk schalottenlök, finhackad</li>
</ul>

<p>Förbered: Smält smöret i en kastrull, rör i vetemjöl och häll sedan på mjölk och grädde, låt koka försiktigt i några minuter. Häll ner osten, låt smälta, smaka av med salt och peppar. Fyll de åtta tarteletterna till hälften med ostcrèmen.</p>

<p>Vid servering: Stek spenaten i lite smör med den hackade löken. Smaka av med salt och peppar. Toppa med räkor.</p>

<h3>Spetskål &amp; tomat</h3>

<ul>
<li>  Spetskål, &frac12; huvud, finstrimlat</li>
<li>  2 msk smör</li>
<li>  8 små tomater</li>
<li>  Salt och peppar</li>
</ul>

<p>Förbered: Blanchera tomaterna i kokande vatten i 30 sekunder, kyl i isvatten och skala. Ställ dem på en liten ugnsfast form, salta och peppra och torka lätt i ca 1 timme på 90° i ugnen.</p>

<p>Vid servering: Sautera hastigt spetskålen i smör, smaka av med salt och peppar.</p>

<h3>Räksås</h3>

<ul>
<li>  Räkskal</li>
<li>  1 schalottenlök i tärningar</li>
<li>  1 fänkål i tärningar</li>
<li>  2 msk tomatpuré</li>
<li>  dillstjälkar</li>
<li>  2 dl vitt vin</li>
<li>  Vatten</li>
<li>  Smör</li>
<li>  2 dl grädde</li>
<li>  Salt och peppar</li>
<li>  Maizena till redning</li>
</ul>

<p>Förbered: Svetta räkskal och grönsaker i smör, häll på vinet och sedan tomatpuré och dillstjälkarna. Häll på vatten så det täcker. Koka försiktigt i 20 minuter. Sila av. Koka ner tills det är en god havskräftsmak, ta 2 dl i en kastrull och koka upp med grädden, smaka av med salt och peppar och red av till en simmig konsistens.</p>

<h3>Mandelpotatispuré</h3>

<ul>
<li>  800 g skalad mandelpotatis</li>
<li>  200 g smör</li>
<li>  2 dl mjölk</li>
</ul>

<p>Gör så här: Koka mandelpotatisen försiktigt. Ånga av ordentligt och passera. Tillsätt smör, sedan mjölk. Vispa ut ordentligt, späd till önskad konsistens med eventuellt mer mjölk, smaksätt med salt. Håll varm.</p>

<h3>Brynt smör &amp; dill till dekoration</h3>

<ul>
<li>  8 msk smör</li>
<li>  grovhackad dill</li>
</ul>

<p>När middagen skall serveras:</p>

<p>Sätt ugnen på 90 grader, värm på tarteletterna med ostcrème. Värm såsen. Sautera spetskålen och lägg en hög på varje tallrik, toppa med en tomat. Stek spenat, lägg spenaten på ostcrèmen i tarteletterna, toppa med räkor.</p>

<p>Lägg upp en laxbit per tallrik. Slå över det brynta smöret och toppa med dill. Servera mandelpotatispuré och sås på sidan om.</p>
